# -*- mode: mandoku-view; -*-
#+TITLE: 式古堂書畫彙考
#+DATE: 2015-08-24 23:16:24.951678
#+PROPERTY: ID KR3h0068
#+PROPERTY: BASEEDITION WYG    
#+PROPERTY: JUAN 提要
<pb:KR3h0068_WYG_000-1a>¶
欽定四庫全書　　　　　子部八¶
　書畫彚考　　　　　　　藝術類一(書畫之屬/)¶
　　提要¶
　　　　(臣/)等謹案書畫彚考六十巻¶
　　　國朝卞永譽撰永譽字令之鑲紅旗漢軍官至¶
　　　　刑部左侍郎王士禎居易録云卞中丞永譽¶
　　　　貽書畫彚考六十巻凡詩文題跋悉載上溯¶
　　　　魏晉下迄元明所収最為詳博朱彛尊論畫¶
<pb:KR3h0068_WYG_000-1b>¶
　　　　詩亦有妙鑒誰能别毫髪一時難得兩中丞¶
　　　　之句盖永譽及宋犖皆精於賞鑒犖時為江¶
　　　　南巡撫永譽時為福建巡撫故云兩中丞也¶
　　　　是書書畫各三十巻先綱後目先總後分先¶
　　　　本文而後題跋先本巻題跋而後援據他書¶
　　　　條理秩然且視從來著録家徴引特詳惟所¶
　　　　載書畫不盡屬所藏亦非盡得之目見大抵¶
　　　　多從汪砢玉珊瑚網張丑清河書畫舫諸書¶
<pb:KR3h0068_WYG_000-2a>¶
　　　　採摭裒輯故不能如寶章待訪録以目見的¶
　　　　聞灼然分别又所載本文如禇遂良書陸機¶
　　　　文賦吳通㣲書陰符經劉敞書南華秋水篇¶
　　　　趙孟頫書過秦論等皆與今本無大異同而¶
　　　　具載全篇殊為疣贅至于陸機平復帖虞世¶
　　　　南枕卧帖其文為世所未睹者乃畧而不書¶
　　　　至如趙孟堅水仙圖巻珊瑚網載有二本不¶
　　　　能無前後錯出之疑永譽于後一條下注明¶
<pb:KR3h0068_WYG_000-2b>¶
　　　　其一恐出臨摹並存以俟考其例是也而所¶
　　　　載定武蘭亭落水本與郁逢慶書畫題跋記所¶
　　　　載前後題跋互有不同所載神龍蘭亭本與¶
　　　　朱存理鐵網珊瑚所載定武本題跋反多重¶
　　　　複又黄庭堅書陰長生詩巻與朱存理張丑¶
　　　　所載㕘錯歧出竟有三本王詵煙江叠嶂圖¶
　　　　蘇軾所為賦詩者竟有四本皆未能辨析真¶
　　　　偽又王士禎居易録所記于永譽齋中觀其¶
<pb:KR3h0068_WYG_000-3a>¶
　　　　所藏書畫有司馬光資通鑑手稿永譽云曽¶
　　　　見一冊極端楷為好事者分去永譽得其二¶
　　　　三紙耳今是書載此蹟但云史草亦不著所¶
　　　　存頁數反不若士禎所載之可据士禎又見¶
　　　　所藏趙孟頫寫杜詩天育驃騎歌上有孟頫¶
　　　　小篆延祐四年九月既望字是書亦併不載¶
　　　　均為漏略至于雁門乃郡名茂苑即長洲地¶
　　　　名而以為文彭文嘉之别號居節字士貞貞¶
<pb:KR3h0068_WYG_000-3b>¶
　　　　字印章古篆與鼎字相類而以為居節一字¶
　　　　士鼎又以秋岩為吾衍之别號盖因衍書古¶
　　　　文篆韻後有至元丙戌秋岩記一條而云也¶
　　　　不知前至元丙戌吾衍年甫二十不應云老¶
　　　　且其跋内之丁夘若是宋末咸淳丁夘則正¶
　　　　吾衍始生之時不當有自征建昌之語今以¶
　　　　陶九成跋核之則至元乃正之訛是為至正¶
　　　　七年丙戌距吾衍之沒已三十七年其秋岩¶
<pb:KR3h0068_WYG_000-4a>¶
　　　　乃題跋之人非吾衍别號也凡若此類踈舛¶
　　　　尤多然登載既繁引述又富足資談藝家檢¶
　　　　閲者無過是編固不以一二小疵累其全體¶
　　　　之宏博焉乾隆四十六年三月恭校上¶
　　　　　　　總纂官(臣/)紀昀(臣/)陸錫熊(臣/)孫士毅¶
　　　　　　　總　校　官　(臣/)　陸　費　墀¶
