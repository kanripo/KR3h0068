# -*- mode: mandoku-view; -*-
#+TITLE: 式古堂書畫彙考
#+DATE: 2015-08-24 23:16:26.192478
#+PROPERTY: ID KR3h0068
#+PROPERTY: BASEEDITION WYG    
#+PROPERTY: JUAN 卷三十六
<pb:KR3h0068_WYG_036-1a>¶
欽定四庫全書¶
　書畫彚考卷三十六¶
　　　　　　　　　　刑部左侍郎卞永譽撰¶
　　畫六¶
明獨冊¶
　王　履¶
　王安道游華山圖并記詩序冊(内小字俱自注詩記/字句疑者訛者依原)¶
　(鈔本俟訪/善本訂正)¶
<pb:KR3h0068_WYG_036-1b>¶
　　遊華山圖記詩序¶
圖傳神記志事詩道性情此三者所以不能已於太華¶
之遊也太華天下名山之冠也故古人以得遊為快以¶
不得遊為恨余也恨於昔而快於今可無圖歟無記歟¶
無詩歟僃三者矣叙焉者誰耶夫叙叙其實也文而弗¶
遊將以余為誕遊而弗文異乎吾之所得故復自叙以¶
待其人志山者曰山高五千仞直上四十里余之登也¶
但知喘息隨之數步一息而已安能計其幾仞幾里又¶
<pb:KR3h0068_WYG_036-2a>¶
曰凡峯巖洞谷池潭臺殿井壇之屬之著名者踰百余¶
之覽也當世逺事殊地荒人散之後知名不靣見靣迷¶
名又安能盡挹其勝以全其所快雖然神㑹心得固不¶
在於無遺也故秀而不可不圖者圖之不以無名而棄¶
常而可以不圖者已之不以有名而取夫然其不謂之¶
神㑹心得矣夫余今年五十有二嵗矣惰與老俱至氣¶
與病相靡一遊已不勝其難况再嗣而徃首越北轅耳¶
然則是圖是記是詩其可離乎故笥之左右以玩於乎¶
<pb:KR3h0068_WYG_036-2b>¶
文且遊者其何人乎哉洪武十六年嵗次癸亥秋九月¶
十有二日畸叟¶
　　始入山至西峯記¶
寓長安之踰年新豐丘丈來偶談登華山所得且從臾¶
余遂諾焉時暑溽期秋初偕余再登七月十又八日至¶
丘丈所而丈適病餘尚困命其外孫沈生相余騎驢行¶
并以日夜二十日暮抵華陰遞運所託宿焉大使黃某¶
具酒肴待因以所登難易為問曰官此六年去山僅數¶
<pb:KR3h0068_WYG_036-3a>¶
里懼弗勝興作隨止聞遊者及靑柯平仰瞻多有沮而¶
退以故卒不敢往遣其僕慣登者二人予導翌日早食¶
業行近山口泉聲琅然稍入殿角出灌木中僕曰此玉¶
泉院也至院外觀希夷先生塑像熟睡如生立淸樾中¶
風泠泠來髩鬚動搖而塵垢之靣如濯諸道士出迎具¶
茶果言縁險難甚草木交㦸不可以禮服贈余一杖謂¶
扶到青柯平而止以上則不可杖矣於是冠履外服等¶
悉留院中惟幅巾短衣行縢草屨而已沈生健善步跣¶
<pb:KR3h0068_WYG_036-3b>¶
以行二僕前導傍山對開神意飛動未遽行且攬其槩¶
於時宿雲在巔羣峭未出餘烟自旁山上褰朝陽射其¶
端壁立之妙荏苒可得風觸壁一鳴翏翏焉而徃調調¶
焉而不知其所窮余善畫相契特深遂凝立四人已及¶
逺呼余且趣急登而安知余之所得不在急也地多樲¶
棘且翳薈不見路二僕余離輒誤岐之他槸相錯稍不¶
謹視則觸靣罥髪跼且蹐杖攀以進予素不善步驟登¶
纍息不能制必竢定始行余時以紙筆自隨遇勝則貌¶
<pb:KR3h0068_WYG_036-4a>¶
故行視四人愈遲四人常先若猶豫然然沈生知予閒¶
予䇿余憩亦憩予僮雖不解畫頗解吾癖遇竒樹竒石¶
即報亦頗慧貌不能盡者俾記之及澗而斧斤聲雜蟬¶
鳴鳥哢中出輟策聴之謌伐木丁丁鳥鳴嚶嚶詩以過¶
泉淙淙然如琴如筑如珮環不少休其停匯處澄澈如¶
鏡微漣動搖日影上壁中多紅白礫余盥頮淸寒透骨¶
試嘗焉甚甘美憶鄉年飲吾鄉陽山泉不知去此幾十¶
倍澗北絶徑處實如柚者下垂僮以為橘越險而擷之¶
<pb:KR3h0068_WYG_036-4b>¶
蜇口畧不可食棄去峛崺西轉至小口洞洞外平石如¶
枰中可參坐恨不攜本道輩絃琴於兹以寫幽抱既而¶
坐枰上書所賦詩而東巖方洞適與之對意靈詭内濳¶
遂相率以入僕曰此希夷匣爾葢其塟處也棘梗道不¶
得近因疑匣為函恐指所盛蜕者而俗謂之匣歟辰巳¶
許及上方峰峰直立鐵鏁下垂望峰端漫不辨何似但¶
峰腰雜樹倒懸斜倚而幽意可人鏁兩畔多小坎從下¶
達上深可二寸僅容履端葢登則縁鏁以託足者僕曰¶
<pb:KR3h0068_WYG_036-5a>¶
上有道士王友巖居之不下峯葢玉泉一二道士時裹¶
糧往鏁盡處乃石罅號西𤣥門此峯蓋唐𤣥宗妹金仙¶
公主駕鶴昇仙之地而門則𤣥宗覓金仙以鑿焉者也¶
從門入屈曲以上盤折數峰頂始及友巖所居南望連山¶
不知止於何所上無雜草惟細辛一方不多産余雖搖¶
中而怗荼勿敢進坐峯根桫羅樹下瞻悵者久之由峰¶
根北折度狹徑容僅一人徑外則壑谷類也地不生草¶
皆敗葉所覆行葉上不知窊隆躡空輒仆余誤躡徑側¶
<pb:KR3h0068_WYG_036-5b>¶
一失脚幾墮崖下偊旅中跡幽翳中古藤蟠屈可畏正¶
躡樹根進葉卒然鳴疑以為蛇也注視三樵人適從上¶
來余問青柯平逺近不對唯放歌唱答而去出樹外大¶
石突立中豁若斧劈然僕曰此第一闗也鄉兵亂時民¶
逃入山疊石絶此遂全余視闗内尚亂石旁聚無數闗¶
右二黑石虎踞因坐摹之忽不知四人所在厲聲呼不¶
應跡之半里所則皆坐澗邊投石子澗中以戲此處水¶
深路絶當驀澗賴澗石參錯不逺躐過既過回視其澴¶
<pb:KR3h0068_WYG_036-6a>¶
瀯衍漾砅衝之態而吾意適永不能以遽釋幾失吾主¶
澗外瀑布正懸南崖端下激樹幹飛沫成雨㸃因風容¶
與久而復墜又伯餘步則第二闗也類天作亦似人為¶
視第一闗壯雖不逮而險則過之闗中陰風勁甚不可¶
留促歩出返顧所來則一靑靄爾復登頓㝠宻以行詰¶
屈數百折見平緑藹然林端旣至乃青柯平也山恰半¶
從入山來悉﨑崟側塞夷者惟此草長過人岡之上有¶
神祠焉礎餘瓦缺像設多壞祠旁小室中敝竈猶存知¶
<pb:KR3h0068_WYG_036-6b>¶
舊有所主也日平午少饑初擬假㸑於此不意荒寂若¶
是幸持𤓰果餅脯分食之汲祠畔井止渴日漸熱足軟¶
不可支卧祠前石堦上適二道士自上下問焉葢玉泉¶
之侶從西峯還也與之語雖無所竒亦善遺世者自山¶
口至此其石之奔突倚伏出林翳樹者殊形詭觀殆不¶
能以物擬祠西南則始攀鏁處也置杖草間聞松風飀¶
然此以下皆雜木無松以上則純松矣蟬鳥遂絶詩人¶
謂山深無鳥聲信然鏁曵危石上僕先進余亦攀過路¶
<pb:KR3h0068_WYG_036-7a>¶
縈紆並石根極隘瑟縮以行路斷接以木行則搖少選¶
一峰前障不甚峻上大下小所謂巘也無草樹黒黃白¶
相間上有赤白二圓形僕曰日月巖也豈生成者歟復¶
行餘二百步直崖嶄立有短橛閣崖罅為級如梯鏁旁¶
垂問之乃百尺撞也(撞直絳切自下突上之/義蓋聞之山中道士云)級每腐或¶
缺由級以上先登躡試之然後寘足過此又有類是而¶
愈長者千尺撞也缺腐亦然縱僕輩欲援何以為力旣¶
上凡石之如嶠如扈如巋如岊者眩視不可數抵前崖¶
<pb:KR3h0068_WYG_036-7b>¶
逕忽斷崖峻削無可為徑者即崖腹綴小木如彴當絶¶
谷之上凡三接始及徑鏁亦横綴崖腹余目焉跡未及¶
而先痿矣遣四人前度慮逼吾後以振也余趦趄握鏁¶
寸進之閉聴壹視步歇半木伊軋鳴東野登閣尚稱脚¶
脚踏墜魂吾今何稱哉因自咎以親肢履此險其孝安¶
在昌黎慟哭遺書以訣者即此非歟半時許乃得過問¶
諸僕僕曰老君離垢也信仙凡之隔如是復斗折道松¶
林中翳不見日毛髪為之聳然沈生謁山神祠有禱懼¶
<pb:KR3h0068_WYG_036-8a>¶
蒼龍嶺之迅風也旣至老木赤立惟東南一枝僅存微¶
有葉根亂布石上若萬小蛇攢綴蝡動余駭焉貌其大¶
較因思平日畫樹雖搜竒獵怪致巧寜得似此所謂畫¶
不神於所倣而神於所遇也然而望蜿蜒入雲勢未知¶
何以處此嘗聞登者言度嶺慎勿旁視視則惡風至危¶
不可度嶺凡兩折中突旁殺如背色正黒鏁當背上並¶
鏁皆小坎亦猶上方峯所託足者二僕先(句/)示所以登¶
余匍匐踵其後以式大喘不自禁因四布伏嶺背竊窺¶
<pb:KR3h0068_WYG_036-8b>¶
其旁則深不見底安知其幾千仞但松頭濈濈出沒蒼¶
煙中萬峯羅拱向背高低斜正起伏若翠浪洶涌相後¶
先秀不可狀風䬃爾有聲衆籟齊作沓盪奔激逺近胥¶
應憶登者言遂膽掉股栗不能動去上折無幾視若天¶
淵然風稍止尋進而僕已過上折矣余强勉盡一折日¶
少昃愈熱余裸上體猶流汗不止行上折覺稍便漸熟¶
故也自嶺下仰觀將謂頂絶無復過此及嶺端則峯頭¶
揷雲尚不知有幾里由是筋骨如脱喘促弗暇出一語¶
<pb:KR3h0068_WYG_036-9a>¶
倚樹息四人則相語角健若賈勇於余者時雲方滃然¶
進退開合若相與若相背往來四峯端悠揚不已余神¶
凝其間忘所以事事者僕輩弗是喻促以西峯尚逺勿¶
稽遂作以行至此則少土皆徑於石鏁縱横䍐無鏁者¶
又越五六險始及鎮嶽宫宫在西峯頂東諸神列坐不¶
辨何誰松罅間金碧參差與日争炫者嶽帝廟也廟後¶
松極森邃風一振之掩苒之形紆徐之韻由松端倐爾¶
東騖接之既泯忽又如在余行遲常殿四人已及廟笑¶
<pb:KR3h0068_WYG_036-9b>¶
語未竟而曼聲速余至則烹茶熟矣道士王老師欵坐¶
廟之前則其居也四壁蕭然余意其以一身而處於荒¶
冷僻絶之區無所畏無所悔者非有得其能爾耶茶罷¶
徐叩所有則平平焉耳迺知其不得於見道而得於寡¶
欲者窓在西壁(句/)隙有光開窓而其居則&KR0146;之懸崖之¶
上俯瞰浚谷不見所極惟松頂麻萃斜踞窓二丈許峯¶
壁峻抜自浚谷直上霄外略無突䧟真所謂削成者壁¶
上一松寄之璺間根直下如懸死蛇枝梢正拂窓手可¶
<pb:KR3h0068_WYG_036-10a>¶
接松實纍纍余提以斷甓弗中墜(句/)下觸石且墜且觸¶
聲如從甕中來良久始息至是則頺陽向微霞彩漸發¶
倚窓望西北平田無際荒烟莽然中有渭水委蛇如龍¶
日光射水中金閃爍不敢正視居之南乃大岡頗類龜¶
背色黒如粗澁岡下羣峯如攅劍如束筍無一渾然者¶
予將摹之而嵐靄迷漫弗果東望玉女峯殿正在峰頂¶
雪壁爍日殿旁有物似人非人往還松樹間逺不可辨¶
岡稍南大跡一岡上深可三寸長四尺餘旁鐫巨靈足¶
<pb:KR3h0068_WYG_036-10b>¶
三字竊謂力能擘山其足跡僅如此得微不能載其形¶
乎且東峰掌形自峰端達峰底假使所𫝊果然則如彼¶
之大手而配以如此之小足有是理耶東則東峰玉女¶
峰昆季相倚惟南峰嶻焉獨出姪視三峰薄暮不及往¶
遂宿焉風怒號御裌猶冷視蒼龍嶺裸體其寒暑之異¶
乃爾哉¶
　　上南峰記¶
拂旦起王道士出華山記相示自峯崖洞谷池潭外其¶
<pb:KR3h0068_WYG_036-11a>¶
宫觀古跡等不可計道士雖老而兵餘湮毁不甚識又¶
龍鍾弗能余偕故無以為考食已纎雲不痕旭日初吐¶
露未晞具行縢草屨以敵南岡外皆松林也裁入笙簧¶
盈耳既不見天寜復有露但葉聲隨足僁屑可聴屈&KR1083;¶
行林中迤邐漸高境意交至弗暇接將謂地升恍不記¶
自西峰來也松皆合抱森若筍擢葢以險而存非如他¶
木之得全於擁腫也寒不生陵苕惟蘿薜靑靑以與松¶
永神則有之而樵斤不及余感其得所悽焉於吾中乆¶
<pb:KR3h0068_WYG_036-11b>¶
依依不能去行二三里稍疲坐松根養力而四人已在¶
石梁外高唱曰南峰至矣起而前僕曰此希夷避詔巖¶
也余行凡以目昏不敢流盼竟不知已逹巖底因仰首¶
怪狀可愕巖上覆如屋似蜂窠然頗類太湖石或類濤波¶
蕩潏所為淡黒津津焉余坐觀不厭自謂不世竒逢細貌¶
之僅得彷彿西南角一罅明透可側身入余命僮掖入¶
之及罅半見罅外樹梢動搖日影流罅中闇稍分上滴¶
&KR0377;如雨陰氣挾罅風撲人巾服皆潤下濕不敢進僮曰¶
<pb:KR3h0068_WYG_036-12a>¶
壁有鐫字四行不識字不辨余眊亦弗之識俄罅外喧¶
聲意游者相與僕曰吾之伴三人也僮因呼其名答在¶
朝元洞待由是自巖底北旋嶢兀中度小𣙜又度架枝¶
代𣙜者三若波舟之所搖蕩古松一根抜卧巖上閼道¶
勃窣踰松上過得真武祠遂入謁龜蛇在前記晦翁謂¶
其本北方𤣥武宿非實有此神葢其教中設為形像以¶
神之耳余謂乾魚朽木題以大王居士便能威福此何¶
足怪從祠畔上磴挾石闌轉峰角皆石版布道闌外臨¶
<pb:KR3h0068_WYG_036-12b>¶
絶谷試微瞰怵然神&KR0719;凚瘁不可當閉目低首倚壁始¶
定峰南面上下壁削亘東西皆闌也異焉伏石版下覘¶
葢鑱壁成崿以疊石置闌靣之中窽石以入則所謂朝¶
元洞也深可四丈廣近之高又倍焉純白如雪中設三¶
淸像諸神旁䕶凡供奉之具咸備余問故於主者岳師¶
師曰昔賀老師營此四十年雖鑿焉而不敢碎石下墜¶
墜則雷動龍潜故也自爾且鑿且運不勝其勞功未就¶
而師亡繼以其徒甫就洞外西數歩師又穴石版鏁以¶
<pb:KR3h0068_WYG_036-13a>¶
下達西轉則師之避静處也沈生等躍然往予不敢從¶
倚闌待二時許還生曰穴之下則鏁雙垂鏁盡則版道¶
也穴道相距不知幾十丈石杙插壁以當其中縋鏁下¶
至石杙少息復縋至版道又少息然後攀鏁西行數十¶
步漸高又數十步始及避静處回視版道則載之銅杙¶
之上而銅杙則插之峻壁之中外雖有闌木久多腐以¶
鏁是頼掩其振搖石杙一銅杙十七竟不知作時於何¶
所置足闌之外下見松頂如灌莽在杳𡨕中師去此幾¶
<pb:KR3h0068_WYG_036-13b>¶
時其室其㸑所猶在然非慿土慿於塊石之突崖耳室¶
畔石窪不深水則滿豈師藉是以食飲者歟室又西則¶
别巖也巖類俯首形遙覆室上上鐫全真巖三大字赤¶
色以實之雖知人所為然上不可下下不可上其履虛¶
而作之耶何其神也吾版道之初躡也知有版道而已¶
奚暇他及旣至而得其所以危是心也始不知止於何¶
地我輩壯年恃力不少怯今精奪於此矣去洞沿故路¶
東行降八九折縁磴復升巨石錯峙石分處如甈下視¶
<pb:KR3h0068_WYG_036-14a>¶
類井底䵝不見物然兩木倚石可下問之僕僕曰安真¶
人肉身所沈生率三人下觀余坐石上及還談真人坐¶
石盒不壊具衣履如生人抑坐逝處耶躋石以望見峰¶
頂羣松如沃峰背類覆盂麄皵如礪可縱步四人争先¶
若飛余至此已攰甚足不吾許殆見巔憩龍潭傍掬潭¶
水頮靣潭有三深淺不等深者不過二三尺僕言雖大¶
旱此弗枯竊意龍潜深淵恐未必在此然神物固不可¶
以常理推也志雖稱頂有池生千葉蓮覔之不見不知¶
<pb:KR3h0068_WYG_036-14b>¶
當時騎茅龍天飛者其由此非歟最高處一松孑立余¶
倚松望信乎諸峰羅列似兒孫矣雲適生從玉女峰東¶
峰兩間出倚風作嬾態歘突然北涌似顛崖狀既而復¶
還漸幔於松巔不動如憩而山北所見皆漫漶不可識¶
意彼或仰瞻吾固在雲表也靑蓮居士謂呼吸氣相通¶
帝座非此而何尼父登泰山小天下彼果及此耶既下¶
又東行至龍神祠祠之外小碑一辭翰具美有道渙而¶
為氣氣運而為精精變而為神神化而為靈等語因愛¶
<pb:KR3h0068_WYG_036-15a>¶
而再誦忽祠畔二小鳥下上峰壁不鳴靑灰色頗類脊¶
令尾稍短不知其何名岳師曰此鳥相與久矣飯熟則¶
乞食於我食已即去或寘粟掌中亦躍以就啄師年八¶
十五矣兩目俱昩然往來祠洞兩間陟降如睹非有道¶
者歟不然安得人鳥相忘如此¶
　　過東峰記¶
由祠北降而東取道松間忽有物行松上大如䑕尾芃¶
芃然聞人聲瞿視不復動僕輩拊掌激之越樹去行二¶
<pb:KR3h0068_WYG_036-15b>¶
里所至祠山祠入觀焉山水畫滿壁頗似范寛家法而¶
渾不及化余笑曰此中著此畫作者固無足責命之者¶
誰歟老君殿中居楊師迓予謁之予再拜因思吾夫子¶
謂見之猶龍口張而不能嗋吾安敢不拜師出果茗松¶
花粉供余并以萬年松數十本為贈葢卷栢之屬而不¶
屈者雖有松栢名不過石上小草耳卷栢亦以萬嵗見¶
稱於本草則知二物固皆槁而不死者矣大松蔽峰頂¶
淸悄幽闃殆不可為情然過靑柯平來松弗他雜惟白¶
<pb:KR3h0068_WYG_036-16a>¶
楊一二間之每風韻松林楊葉作策䇿聲如按如節彼¶
吹竹彈絲敲金擊石者其近歟余偃仰是間意風味未¶
減貞白殿之東則東峰盡處也下望平野襟懐洒然逺¶
近諸山相闖於烟蕪雲樹之表黃河隠顯東迤如帶潼¶
闗岡壟積蘇於河濱遐覽未周雲倐隂漸黒平野交晦¶
予疑雨東向立風䬃然自西南來萬松皆鳴松實交墜¶
日斜透雲罅出雲影漸北逝遂㪚余與沈生磔松實啖¶
之索苦茗於師以助其勝俄林中有聲若隕物然予怪¶
<pb:KR3h0068_WYG_036-16b>¶
而覘之僕輩乃在松杪摘實以亂擲也於是俾沈生囊¶
頓以備騎驢疲困之用稍南一煬突出松底下磴迹之¶
得石室焉曠朗可容四五十人都竈湢所等舉不敝迺¶
知居者固盛於昔今惟一人者荒凉無養故爾禽聲不¶
上青柯平雖因於高寒而亦因於無養也聞是峰可翫¶
日於天下未明之際而糧少不敢居惟問師仙掌何在¶
師指在峰側而玉女峰可迫觀於是别去¶
　　宿玉女峰記¶
<pb:KR3h0068_WYG_036-17a>¶
降而西可二里許東折漸上時正午稍熱渴且飢遂團¶
坐松陰中食所攜新棗至是無磴多倚木於石代之危¶
且弗固因枝痕為級皮脱滑不可登五人相與援推以¶
進凡二十餘處既盡則玉女峰頂也嘗聞女冠楊氏名¶
妓也少年入山今耄矣初食松皮八年始火食或絶火¶
則枵腹坐偶大雪不粒者七日亦無恙竟日夜弗卧余¶
心敬焉因訪之石室中尸坐如寐見予起相見具客主¶
禮笑曰此山䍐聞人聲或聞之林中則指以為異君何¶
<pb:KR3h0068_WYG_036-17b>¶
來之異耶余以所癖所偶為對就問其入山時則三十¶
有七嵗也今已七十有二矣自云一生無疾觀其顔雖¶
非丹而精神燦然步甚健固知其有所飬也初見未敢¶
扣引余步松間風適來激峰壁直下如箭尋穿於林中¶
松葉皆沸鳴度壑而去相與立隒端目送其披靡者因¶
指西峰東靣窊隆如蓮花謂余曰此正所謂西嶽蓮花¶
峰也安有峰頭池井之産予疑焉未之决至玉女殿道¶
玉女所由觀洗頭盆葢石上一圓坎爾水紺碧不乾集¶
<pb:KR3h0068_WYG_036-18a>¶
仙録稱有五石臼不知何據之殿右觀韓姑姑遺蜕遣¶
僮撤所障亂甓啟棺葢窺之卧棺中如初歿者楊氏曰¶
歿幾三十年矣惟槁不腐以杖摘其足亦不僵有道者¶
乃如是葢楊氏師也大石如龜殿正坐龜上而楊氏石¶
室則藉龜腹為之覆余問以昨之所不能辨迺楊氏采¶
薪以虞雨雪之或及也由殿前踰石梁北眺崇岡廓然¶
然貍豸不能進岡半有大璺焉楊氏曰唐𤣥宗禱雨抛¶
簡處也下通黃河雖未必果然恐或有自復旋至石室¶
<pb:KR3h0068_WYG_036-18b>¶
前指以迫觀仙掌所在余與四人循東峰北行斯須林¶
斷豁然乃東峰之西北壁而玉女峰之東北巖也巖西¶
努如鳥喙距東峰不逺上豐下縮瞰即魄褫努處小松¶
一生附巖側不見根(句/)出巖上者三之二中無鱗而光¶
僕曰此捨身樹也游者抱樹轉數匝則獲福予僮聞即¶
抱之轉不休峻遏乃止巖正當仙掌可察遂坐憶王涯¶
仙掌辨謂峰有五崖比壑破巖而列自下逺望偶為掌¶
形俗𫝊則曰巨靈擘剖掌迹猶存余因思之涯之所辨¶
<pb:KR3h0068_WYG_036-19a>¶
又似得於𫝊聞使果見之寜作是語不然則亦逺望而¶
已未甞如吾之廹觀也殊不知膏出於璺溜以漸淡黃¶
微白間之黒壁中上則五岐下則片屬岐者如指屬者¶
如掌復有細溜無數雜五岐間逺望之則片屬岐大者¶
故五岐如指耳寜有五崖比壑破巖而列哉由此觀之¶
俗𫝊故非涯辨亦未得為是且膏所溜處比比皆有豈¶
惟此掌為然山石本黒其或淡黃微白者皆膏之所溜¶
使然也此掌外惟日月巖最多其次則東峰西壁近於¶
<pb:KR3h0068_WYG_036-19b>¶
楊氏之石室者其色其狀與此掌溜痕絶無少殊但彼¶
不類物形故不以為異而不稱耳雖厯代碩儒其詩賦¶
等作舉同然一辭於巨靈之擘而不之究何也然則天¶
下古今貴耳賤日訛以承訛者安知其幾多耶將暮假¶
榻楊氏石室中坐定微請所有則畣以待盡而已再請¶
亦然余知其弗襮不三歘有光如燈度室前松林中僕¶
輩驚指楊氏徐掩其户曰與爾何預豈記所謂昭明者¶
歟此亦可見楊氏之定力矣北牖漸明余出望月然隠¶
<pb:KR3h0068_WYG_036-20a>¶
於東峰未之見乃與沈生步殿前以待之二更許光射¶
萬松中碎影滿地風颸颸然自歴三峰來松聲外絶無¶
他音淸固不勝寂亦難處因退寢夜若半大聲疊陣如¶
濤雷然孔隙皆唱喁明處寖黒知雲風欲釀雨也然僅¶
㩗三日糧遂懼數視聴竟不得翕目殆曉風幸息曙光¶
復來趣具飯下山至都土地祠僕還指南峰端如練者¶
曰水簾洞也以昨之弗知小立祠畔以聴杳不得所聞¶
誦徐凝惡詩一噱而去午及靑柯平覔所置杖亡矣然¶
<pb:KR3h0068_WYG_036-20b>¶
降比登頗易步可與四人敵因思宫殿林木得全於上¶
者險是頼耳然(闕/)不知鐵鏁之所經始路何以識人何¶
以登鬼歟仙歟皆不可測已余學畫餘三十年不過紙¶
絹者展轉相成指為某家數某家數以剽其一二以襲夫¶
畫者之名安知紙絹之外其神化有如此者始悟筆墨¶
之不足以盡其形丹碧之不足以盡其色然是遊也亦¶
非紙絹相承之故吾矣箕踞石上若久客還家而不能¶
以遽出也三步回頭五步坐迺於我乎見之雖知毛女¶
<pb:KR3h0068_WYG_036-21a>¶
峰鄰於上方而不識其處僕言王刁三洞山外之西及¶
玉泉院時日已在西南隅矣弗果往午飯已熱如炙假¶
籧篨臥院前亭上繞亭皆泉聲咫尺不辨人語因憊竟¶
睡去二時許始醒諸道士索留題爰口占書希夷像之¶
壁間以出嗚呼生太華之方由太華之側古及今安知¶
幾許然愛焉者亦每以艱險自畫而不之遂雖少陵枕¶
藉闗中亦望焉而止耳天下竒絶處固有係乎縁之偶¶
不偶也郗詵謂山行洗盡五年塵土腸胃吾塵土五十¶
<pb:KR3h0068_WYG_036-21b>¶
年不意中得此行雖遘一遺十而秀抜之神雄特之觀¶
亦足以暢夫一生之拳跼矣昔人言會心處不必在逺¶
竊意未得至此恐未可謂之會心余子平之累已向畢¶
而遐蹈未能者以母氏之頽暮故也掇其大都以志竒¶
遇¶
　　重為華山圖序¶
畫雖狀形主乎意意不足謂之非形可也雖然意在形¶
舍形何所求意故得其形者意溢乎形失其形者形乎¶
<pb:KR3h0068_WYG_036-22a>¶
哉畫物欲似物豈可不識其靣古之人之名世果得於¶
暗中摸索耶彼務於轉摹者多以紙素之識是足而不¶
之外故愈逺愈譌形尚失之况意茍非華山之我余余¶
其我耶既圖矣意猶未乎滿由是存乎静室存乎行路¶
存乎牀枕存乎飲食存乎外物存乎聴音存乎應接之¶
隙存乎文章之中一日燕居聞鼓吹過門怵然而作曰¶
得之矣夫遂麾舊而重圖之斯時也但知法在華山竟¶
不悟平日之所謂家數者何在夫家數因人而立名既¶
<pb:KR3h0068_WYG_036-22b>¶
因於人吾獨非人乎夫憲章乎既徃之迹者謂之宗宗¶
也者從也其一於從而止乎可從從從也可違違亦從¶
也違果為從乎時當違理可違吾斯違矣吾雖違理其¶
違哉時當從理可從吾斯從矣從其在吾乎亦理是從¶
而已焉耳謂吾有宗歟不局局於專門之固守謂吾無¶
宗歟又不大逺於前人之軌轍然則余也其葢處夫宗¶
與不宗之間乎且夫山之為山也不一其狀大而高焉¶
嵩小而高焉岑狹而高焉巒卑而大焉扈鋭而高焉嶠¶
<pb:KR3h0068_WYG_036-23a>¶
小而衆焉巋形如堂焉宻兩相向焉嶔陬隅高焉岊上¶
大下小焉巘邊焉崖崖之高焉巖上秀焉峰此皆常之¶
常焉者也不純乎嵩不純乎岑不純乎巒不純乎扈不¶
純乎嶠不純乎巋不純乎宻不純乎嶔不純乎岊不¶
純乎巘不純乎崖不純乎巖不純乎峰此皆常之變焉¶
者也至於非嵩非岑非巒非扈非嶠非巋非宻非嶔非¶
岊非巘非崖非巖非峰一不可以名命此豈非變之變¶
焉者乎彼既出於變之變吾可以常之常者待之哉吾¶
<pb:KR3h0068_WYG_036-23b>¶
故不得不去故而就新也雖然是亦不過得其彷彿爾¶
若夫神秀之極固非文房之具所能致也然自是而後¶
步趨奔逸漸覺已制不屑屑瞠若乎後塵每虛堂神定¶
嘿以對之意之來也自不可以言喻余也安敢故背前¶
人然不能不立於前人之外俗情喜同不喜異藏諸家¶
或偶見焉以為乖於諸體也怪問何師余應之曰吾師¶
心心師目目師華山¶
　　披圖喜甚復戲賦此¶
<pb:KR3h0068_WYG_036-24a>¶
山林天地間豈獨棲百靈許作欲海岸而乃落落星我¶
生素蟠霞外情廣斥萬結千復縈但聞喧豗噴激動地¶
之怒霆不逢巃嵸旁魄插天之翠屛塌翼鎩翮蒿鷃幷¶
從它九萬趨南溟斷蓬一旦挽我伴遐征翕忽迸落北¶
斗城招拒宛似宿有盟期吾氣達靑雲之上京勇賈未¶
數腰帶鞓何必直躡鳳凰翎乃知不待龍嶠經羽人幽¶
子紛相迎烹芝采薇敞巖扄未暇雲惚恍泉瓏玲存㝠¶
注險抉至精步不在趾意以行五十二年滓穢羶且醒¶
<pb:KR3h0068_WYG_036-24b>¶
電飛泡滅霜葉零誰為擁腫木誰為浮游萍左招呼子¶
先右招衛叔卿茅龍白鹿羽葢霓旌南峰上頭如幔亭¶
須臾泮㪚入杳㝠萬松擁翠風泠泠歸尋故吾了無形¶
惟見攢巒叢崿偪塞絳宫之虛明深青淺靑秀難名彼¶
承此接不可勝擬煩夸娥二子未敢以使令醉呼元鋭¶
處晦及陶泓相與舁送楮先生¶
圖未滿意時欲重為之而精神為病所奪欲弗為之而¶
筆力過前逺甚二者戰之胸中久不决弟立道謂此古¶
<pb:KR3h0068_WYG_036-25a>¶
今竒事不宜沮力激之由是就卧起中强其所不能者¶
稍運數筆昏眩併至即閉目歛神卧以養之少焉復起¶
運數筆昏眩同之又即卧養如是者日數次勞且瘁不¶
可言幾半年幸完嗚呼意於是乎滿矣然傅色將半忽¶
精神頓弊甚欲畢焉而掖與推舉不足用思滿城風雨¶
近重陽一句尚可寄人况此乎遂罷弟立道兒子緒皆¶
酷好畫惜不暇習吾心思目力已竭於此矣再可强耶¶
因授焉以慰其所酷好既授矣珍之亦可忽之亦可私¶
<pb:KR3h0068_WYG_036-25b>¶
之亦可公之亦可用為睹物思人之具亦可視為手澤¶
使後子孫相與慎惜亦可貽諸好事亦可吾不能效平¶
泉石為身後計也¶
詩¶
　　入山¶
廬山秀在外華山秀在裡要識真靣目即彼鐵鏁是鐵¶
鏁懸當雲上頭縱橫曲直是誰謀吾今判著浮生去不¶
見神竒不罷休¶
<pb:KR3h0068_WYG_036-26a>¶
　　玉泉院¶
百道泉回靣靣幽琮琤音韻寄㝠搜兵餘道士渾隨俗¶
火後堂基獨占秋塵跡未縁幽磵轉野情先繞上峰流¶
院前洞有扶搖在笑問如今得睡不¶
　　瀑布¶
白練銀河與白龍競搜幽語鬭新工我心要鬭無搜處¶
移入玲瓏窈眇中¶
　　鏡泉¶
<pb:KR3h0068_WYG_036-26b>¶
微漣不動見容成忘却蟬鳴與鳥鳴忽有小風輕颭過¶
暗移靑影上巖屛¶
　　石闗(即第/一闗)¶
裂石為闗似洞門天慳神秀此相分不曾臨澗先眠石¶
未暇登峰且看雲鳥哢只從中界斷松聲專許上方聞¶
誰人更似周徴士不怕中山孔氏文¶
　　上方峰¶
鐡鏁高懸直壁青上方形勝杳冥冥西去空通隔世路¶
<pb:KR3h0068_WYG_036-27a>¶
金仙已跨摩雲翎觱沸音中悵年晩娑羅影裏問誰經¶
愛河未上超然岸只到峰根看畫屛¶
　　靑柯平¶
不識靑柯義﨑崟獨此平正當攀鏁處微覺有松聲古¶
殿雲來往遊人鳥送迎神祇香火斷連我困腸鳴¶
　　日月巖¶
何年鬼斧鑿雙形雖不流光却有名忽悟此身渾曠在¶
帶將幽愧上岧嵉¶
<pb:KR3h0068_WYG_036-27b>¶
　　千尺撞百尺撞¶
千尺亭亭百尺連祇縁竒觀在層巔敧斜朽級難為步¶
飄忽飛魂只看天雲谷可探神未許松風宜聴耳無權¶
老夫敢向危中過不是真仙也近仙¶
　　老君離垢¶
綴木懸崖作徑通下臨無底翠朦朧丹元未上靑琳舘¶
龍曜先離紫極宫下界紅塵終在地上方淸氣却隨風¶
嶮巇難斷慿陵輩驚得幽人滿靣紅¶
<pb:KR3h0068_WYG_036-28a>¶
　　蒼龍嶺¶
嶺下望嶺上夭嶠婉蜒飛背無一仞闊旁有萬丈垂循¶
背匍匐行視敢縱橫施驚魄及墜魂徃徃隨風吹午日¶
晒石熱手腹過蒸炊大喘不可當况乃言語為心急足¶
自縛偷眼羣峰低烟烘浪掩掩日走金離離松頭宻如¶
麻明滅無斷期誰知萬險中得此希世竒真勇是韓愈¶
乃作兒女啼¶
　　鎮嶽宫¶
<pb:KR3h0068_WYG_036-28b>¶
萬松深處敞彤扉繞殿笙簧步嬾移忽見滿庭金𤨏碎¶
一齊忘却聴聲時¶
　　西峰¶
渭水載殘日金蛇爛西遊分光到巖阿我在巖之幽平¶
田豁萬里紫烟日邊浮參差野人居明滅蘆花州複嶺¶
下迴抱攢峰上森稠大松紛仰干數至幾萬休崇岡草¶
一無鼇背闊且脩扶藜立背端烈烈長風遒鬱勃當此¶
時尚待隨風流壯觀不可言何山敢同仇西方金屈蟠¶
<pb:KR3h0068_WYG_036-29a>¶
氣發難自收化作神秀區厭低四嶽頭吾今幸何深頓¶
愜半世謀明當過南峰今宵且夷猶尋詩志所歴一毛¶
於九牛¶
　　西嶽宫¶
東嶽行宫每每分金方元氣秖孤尊千秋像設嚴誰瀆¶
萬刦兵殘巋自存肅肅陰風秋倍早沈沈雲樹日長昏¶
杜陵老子何多累空憶真源只漫論¶
　　巨靈跡¶
<pb:KR3h0068_WYG_036-29b>¶
掌形雖謬自天成足跡鐫來益可憎真妄惱人禁不得¶
步將林裏聴松聲¶
　　避詔巖¶
希夷先生愛睡者睡去那知有晨夜胡為留跡與留聲¶
惹得丹靑到林下到時却避無乃遲聲迹既留能致之¶
然非賣畚捫蝨漢解識九五真龍飛真龍未飛良有以¶
元元之依竟誰是笑聲忽動墮驢時徑入深山白雲裏¶
安期固是神仙倫預項干鎦能忘秦未忍乗龍自長徃¶
<pb:KR3h0068_WYG_036-30a>¶
閒將瓜棗試時人¶
　　朝元洞¶
石壁天所成洞以人力制平處豈不多取難非取易老¶
師若常侣安得有此異不知經營時頓足在何地工搜¶
鬼神僻妙磔造化祕既非茍且為知厯幾百世設使容¶
易隳再有誰可繼我來覔幽勝乃得理外意䦨慿無底¶
谷丈尺豈可計松頭亂&KR0766;&KR0766;壁脚插翠氣扶䦨試小瞰¶
神宅歘鼎沸只為定力微惹彼林磵愧古訓衡不騎我¶
<pb:KR3h0068_WYG_036-30b>¶
却自買畏閉眼待神歸從容問何味¶
　　賀師避静處¶
竅石石䦨裡縋鏁索險極鑿崖種銅橛載板以西適置¶
屋何所慿慿向突壁石雖曰恃鏁過朽板未我惜上視¶
不敢伸下視不敢息滿山皆静處何故作此癖師去今¶
幾年猶餘損神跡我怯固不徃聞言也心惕託彼毛文¶
峰定作半靣識¶
　　安真人肉身¶
<pb:KR3h0068_WYG_036-31a>¶
塊石中分瞰底深欒欒遺槁坐巖隂如何不似子先輩¶
風淡月明無處尋¶
　　龍神祠旁二鳥¶
祠邊兩小鳥相依道人室㕑中炊飯香即至不一失啄¶
粟就掌内了無猜與栗嵗月知幾何相忘祇如一乃知¶
啄魚信固自我所出幽幽入静極籟盡山空虛我輩若¶
不來鳥外其誰歟形性本不同形性本不異回首看流¶
雲悠然似吾意¶
<pb:KR3h0068_WYG_036-31b>¶
　　南峰頂¶
搔首問靑天曾聞李謫仙頓歸貪静客飛上最高巔氣¶
吐鴻濛外神超太極先茅龍如可借直到五城邊¶
　　龍潭¶
二三淺坎在松根𫝊説濳龍或上雲直到虎頭來戰汝¶
蚤從南畆看飛塵¶
　　水簾洞¶
隠在南峰背如嫌世俗知偶從靑蔭裏微見白光垂飛¶
<pb:KR3h0068_WYG_036-32a>¶
濺隨風逺琮琤上谷遲衆仙閒出洞可有在鈎時¶
　　東峰¶
此峰佳勝減三峰不斷幽期只有松拜罷老君無託處¶
卷將餘意坐峰東¶
　　仙掌¶
崖璺泣膏脂俄然掌似之不窮親到實那識舊𫝊疑巖¶
壁何曾破河流本自馳是非無盡極搔首看風枝¶
　　捨身樹¶
<pb:KR3h0068_WYG_036-32b>¶
絶谷抽巖直透雲小松倚壁寄危根要吾也似輕生輩¶
待取它年問伯昏¶
　　抛簡處¶
大地焦枯雨澤空往曾抛簡震潭龍只今無限焦枯地¶
汝却昏昏詐耳聾¶
　　洗頭盆¶
窪水含淸照面光不妨陽亢與風狂遊人若待仙人杖¶
先覔長生不死方¶
<pb:KR3h0068_WYG_036-33a>¶
　　宿玉女峰¶
假榻玉女峰主人有深意𤣥談出無語妙悟入不計澄¶
明縱橫發沕潏左右至不言求生難但曰待死易色境¶
透闗過總是平穏地優游卅五年何曾有顛躓隨時烟¶
火食無即行坐憩既識上山真寜迷下山偽顔雖不桃¶
花亦不霜草悴要之非矯亢只是不出位我生日竒蹇¶
未覺久自棄一雨悟無學恇然莽無寄松林延幽風倐¶
忽天樂沸如此有餘中肯作希夷睡¶
<pb:KR3h0068_WYG_036-33b>¶
　　玉女峰待月¶
萬松林裏夜蕭蕭月影來時轉寂寥試看影從何處起¶
正東峰上水波摇¶
　　月下觀諸峰¶
月下看山夜色多剖藏無奈月明何精神正在微茫内¶
不道龍蛇滿眼過¶
　　枝梯¶
如此為梯也可猜不施工巧故危哉知師擬判仙凡路¶
<pb:KR3h0068_WYG_036-34a>¶
已過蒼龍嶺上來¶
　　玉女殿¶
太極總仙天明星入道𤣥玉漿含羽翰璇葢蕩雲烟龍¶
馬真隨化神龜也得仙滿庭松蔭好匡坐聴風絃¶
　　石龜¶
巴西宴後幾春秋宴裏張鋋見汝不豈怕子明饒舌輩¶
閉精行氣上山頭¶
　　韓姑姑遺蜕¶
<pb:KR3h0068_WYG_036-34b>¶
雲窓霧閣幔重重靑鳥丁寜是浪通未是淸風連蜕在¶
百千年後滿函中¶
　　西峰東面蓮花形¶
玉井十丈花欺我亦已久巔池千葉蓮尋池復何有果¶
是蓮峰望或開記者之辭又爲謬𫝊聞不足信託意不¶
足慿窊隆偶爾如花形便謂此山縁此名我來覓勝勝¶
已盈誰真誰偽何須徴世間圖牒多耳聴未如吾眼真¶
搜㝠我詩通我懐不為稽考作且看鱗甲動山來化作¶
<pb:KR3h0068_WYG_036-35a>¶
笙鐘滿林壑¶
　　女道士室前夜見流火¶
光明儼如燐流過松林間神乎鬼乎那可知睢盱睒睗¶
驚僕眠東坡定力人胡乃空茫然我雖未至見道邊固¶
知神與人非懸存亡本常事已付於不言女冠掩户何¶
爰爰脱略之語復誰肩此或搖其中安能塊獨三十年¶
　　入夜聞聲疑風雨大作不敢睡¶
松底踏碎月過淸寒不支窈哉石室深矮榻聊自宜大¶
<pb:KR3h0068_WYG_036-35b>¶
聲忽怒濤拉此窓與扉初疑雷雨交挾以羣龍飛又疑¶
度朔輩夜半窟宅移蘚磴儻霡霂那識吾是誰止持三¶
日糧有計安能施輾轉不可當兩目無合時所頼窓底¶
明未受烟霧欺久之聲漸吞喜報幽田知魄妖方擬過¶
壁隙光陸離起視東峰端日色已滿枝布襪靑行纒尚¶
可迂闊為趣飯謝主人厄陳聞仲尼七日枵腹坐更有¶
誰能之¶
　　都土地祠¶
<pb:KR3h0068_WYG_036-36a>¶
香火蕭然棟宇卑滿山松樹送靈吹虛名止占都祠在¶
酹酒刲羊讓與誰¶
　　坐松聲中了無它音¶
一味松風外何曾寄雜聴空聞歸淡漠𤣥悟透沈㝠雷¶
豈坤餘轉萌非臘後靑有詩持換(闕/)來製白雲亭¶
　　鐵鏁¶
不似區區子午間長教虞吏斷登攀伯梁度世無尋處¶
卷取松風獨自還¶
<pb:KR3h0068_WYG_036-36b>¶
　　凡鐵鏁乃鑿石為竅種大釘綴鏁其上故能久而¶
　　無朽然或間有綴於木橛者回思始來葢掩於不¶
　　知而不慄耳¶
目力在雲表見金不見人入齊流沫地何處索形君¶
　　林中遙見白物如獸上下跳逸從者疑是野羊余¶
　　因記韓衆衛叔卿之流皆常乗白鹿寄跡是山此¶
　　或然歟¶
有鹿無仙鹿自奔似騎黃鶴上秋旻何當快與劉根約¶
<pb:KR3h0068_WYG_036-37a>¶
白玉牀前看紫雲¶
　　下山及蒼龍嶺囘瞻四峰端視始上時雖無雲然¶
　　不能優劣也¶
四峰參差兄弟相保有雲固佳無雲亦好其中妙意愜¶
我懐抱來雖匆匆去不草草眷戀難舍似得至寳天台¶
鴈蕩僅可輿皁豈料不意惠此幽討丹靑摹之寜合天¶
造謝朓詩雄固是竒藻吾今𫝊神未怕壓倒擕雙淸還¶
於以終老¶
<pb:KR3h0068_WYG_036-37b>¶
　　嶺下枯木¶
赤立已如神東南一枝緑名稱未能辨竒怪不可讀繁¶
根萬蛇擁石為何罪束曾無九方歅駐彼遺外目只欵¶
夜雷風竄入天飛族濡毫狀彷彿偹一百不足持向畫¶
家流休誇閉門獨¶
　　嶺以上絶無鳥音寂閴不可勝既下忽聞喜而有¶
　　作¶
相命相求萬緑中如何不敢過蒼龍闗闗一進兠𤣥國¶
<pb:KR3h0068_WYG_036-38a>¶
便有雙柑斗酒風¶
　　初至嶺下時沈生預禱山神祠及還憩祠畔其侮¶
　　心形於動静間以此譏之¶
行抵蒼龍頓怯心殷勤祠裡致辭深如今裸袒當門卧¶
止見靑松滿地陰¶
　　近日月巖處有大石如蒸餅狀無突陷可頓足然¶
　　鑿石上為小坎託足端恃鏁降登疑衆經始時不¶
　　知何法先登以製坎鏁¶
<pb:KR3h0068_WYG_036-38b>¶
半規盂覆斷攀援林底林端接翠烟莫向鏁中尋混敦¶
崇墉高處有㝠筌¶
　　下山近靑柯平¶
竒秀掩巑岏休論五十盤半生貪偃蹇從此解媻跚一¶
澗破秋寂萬松噓晝寒自知淸太重不敢再囘看¶
　　至靑柯平覔來所置杖已失去¶
不是江心蟠石種何縁無水也通神只愁徳裕真齡見¶
談著方兄與鐵君¶
<pb:KR3h0068_WYG_036-39a>¶
　　靑柯平祠旁井¶
與山俱生天所造伯益前身此中老雲安熱惱正紛紛¶
寥落寒淸閉秋草¶
　　路斷處以小枝橫閣危石上接過¶
長有木彴懼况此枝橋艱目走﨑崟外神沈杳靄間玉¶
漿寜易許熊果未輕頒儻然虀粉去何物尚浮環¶
　　第二闗其中風烈太甚不少息¶
陰風一何勁箭發無停機陽光雖回環不敢闗内窺豈¶
<pb:KR3h0068_WYG_036-39b>¶
以塵躅來俗塵與之飛吾今洗心入飽貯羣淸歸入既¶
不我嫌歸胡尚餘威老懐亦自堅未伏十八姨披襟掃¶
苔卧故待秋陽西¶
　　第一闗所儲亂石¶
陰氣滿深谷未聞松栝枯有誰曾擺落規此小成都¶
　　闗下林中二石如虎竒不可狀於是悟畫之所以¶
　　然¶
描貌三十年接摺紙絹裡槃礴謝斑寅微風走秋水¶
<pb:KR3h0068_WYG_036-40a>¶
　　初上山時過上方峰逢樵子余問靑柯平尚懸幾¶
　　里唯放歌去不吾對及吾下山至石闗而數樵過¶
　　樵問余來處曾見伐木者否余亦笑而不答戲賦¶
　　六言詩高唱而下¶
昨問靑柯逺近長歌一笑無聞欲驗朋從何處請君自¶
上重雲¶
　　逢雲歸可愛¶
一朶歸雲静徘徊正好看匆匆恐驚散不敢上林端¶
<pb:KR3h0068_WYG_036-40b>¶
　　因樹木翳宻不能冠巾但科頭上下然時被罥髪¶
如此頭顱已自休但知疎嬾送春秋聊曾章甫趨南越¶
依舊華陽老故丘暴露不愁蕭詧見鉤牽還動管寜羞¶
明朝試問盧蒲嫳也過名山樹下不¶
　　適一峰在衆峰中特秀然不識其名¶
物不自名名於人有名何似無名真此峰偶爾忘主賓¶
桓伊吹笛王猷聞我今别汝汝不語却肯相隨與相處¶
儻然有客問何名請上山頭自尋去¶
<pb:KR3h0068_WYG_036-41a>¶
　　經昨所驀之澗反有怯不自勝之意¶
礧礧布泓渟琤潺四靣幷試尋來處熟忽動老心驚石¶
勢熊渠虎風聲永固兵自憐人我雜無語看雲行¶
　　隔林泉聲隨風出不得見¶
窈窕鏘鳴不見形兩情相倚進無聲閒雲忽似神交意¶
行到聲邊再不行¶
　　古藤疑為蛇惕然¶
神傷山行深杜子豈欺我古藤屈蟠處欲進還不可李¶
<pb:KR3h0068_WYG_036-41b>¶
廣石飲鏃於兹見么麽絳宫一方寸天淵復冰火可係¶
竟何時含羞澗邊坐¶
　　山中無竹¶
乾坤淸氣浩莫主團入兹山秀如許淸中猶帶鏡泉寒¶
無乃虛心苦難處渭川川上隙地多龍飛一夜風雷過¶
微形餘跡了不見聞我武公淇澳歌¶
　　山口神祠不知誰氏將出山辭以謝之¶
香烟與燈焰棼然咽昏曉豈其威靈深能致愚民禱胡¶
<pb:KR3h0068_WYG_036-42a>¶
為都土地凄凉閉山表同方不同福誰謂神為少縁非¶
偶爾得未閒幽明道吾生濟勝具不似許掾好將非神¶
我資一洗寰區擾未暇與民同題詩謝幽𦕈¶
　　聞王刁三洞在山外西崖上中藏古書甚多然無¶
　　由至¶
幽經祕籙弱水外何以得到兹山中儻逢叔夜能相許¶
㑹伴長休學御風¶
　　出至山口别山¶
<pb:KR3h0068_WYG_036-42b>¶
出山何如入山時得則歡喜失則悲既非長徃胡不歸¶
有形雖逺無形隨同行之伴各有宜故吾未辨今吾誰¶
圖中索驥徒爾為驪黃牝牡神持機旁人不信微乎微¶
丹靑咏歌還相知不詩與圖形乃遺詩之圖之形非迷¶
自賞未已復自嗤欲言不言忽忘之五十二嵗氣日羸¶
今當與爾長别離西風蕭蕭吹征衣¶
　　玉泉院前亭上睡覺將治行而黃翁已遣僮以驢¶
　　相候就宿其家戲題此於壁謝之¶
<pb:KR3h0068_WYG_036-43a>¶
虛亭夢初斷落日在林杪行縢草屨正經營山口宏聲¶
遞空杳亭邊引領感相慰君意何多世何少掀髯岸幘¶
掉鞅出淡淡荒烟送歸鳥玉川喫茶尚生兩腋之淸風¶
何况吾胷滿貯三峰之大好不妨吐出與君看但恐君¶
家容不了¶
　　黃翁置酒問所見¶
六年官此怕登峰雖與山隣似不逢一讓老夫判死去¶
却探吾趣酒杯中¶
<pb:KR3h0068_WYG_036-43b>¶
　　初擬下山謁華陰廟歸興急不果¶
東靣神飛西靣還一心雙繫𣺌茫間却隨驢子長鳴去¶
竟是真閒是假閒¶
　　華陰駐馬橋見泉而思其源自山中出¶
一派泉過駐馬橋意中尋到華山椒明朝背汝西邊去¶
莫放潺湲恨裏遥¶
　　騎驢行食所攜松實桃棗以適¶
灞橋風雪㝷詩處可似攜清啖果時説與小僮渾未識¶
<pb:KR3h0068_WYG_036-44a>¶
徐徐分付與斜暉¶
　　華山西北夾路皆荷花望不知其頃之為幾大石¶
　　小石錯雜乎中邊詢之塗人有老者云此地本山¶
　　址昔因崩而下陷故水聚荷生¶
池蓮井蓮俱無徴上峰下峰空復靑山崩地陷忽露形¶
爛漫化作千娉婷水晶之宫秋𦕈㝠緑娟紅膩琉璃屛¶
俊驢健僕風泠泠欲行不行杳難名漢皋洛浦方合幷¶
野人觧唱江南聲¶
<pb:KR3h0068_WYG_036-44b>¶
　　至羅紋橋賣酒家作早食所正與少華相對¶
二華兄弟行弟能如乃兄與兄金蘭采見弟寜無情今¶
將總相背欲説誰解聼僕夫往晨炊孤立難自勝高樹¶
方掩冉幽泉亦瓏玲攜之乃西還雲盡秋㝠㝠¶
　　就華州市民家造飯靣少華而食¶
對山湌飯也風流錯認雲端是舊遊一陣野風塵捲地¶
却疑相近庾公樓¶
　　過郭汾陽廟入觀¶
<pb:KR3h0068_WYG_036-45a>¶
幽淸涵虛懷山陰轉長道穹碑逺烟外忽墮靑林表(闕/文)¶
外門戚戚復依依遥指南山雲西風忽東馳直至滄海¶
濱雲東有西日見汝將何辰斜陽射車中秋色含逺村¶
茫然謝君去杳杳輪音聞¶
　　過渭南¶
掛冠尋竹渭南村那識無人與有人但怪此心籠不住¶
時時飛上華山雲¶
　　羅紋橋少憩¶
<pb:KR3h0068_WYG_036-45b>¶
行到羅紋兩華昏似憐重見故披雲驚風忽自知吾意¶
拔取微靑却袂分¶
　　白團鋪對少華¶
風勁白團郵高楊滿樹秋趣從危葉墮心與斷雲流自¶
判終南(闕/)¶
　　初來穿林誤躡狹徑旁幾墮崖去及還見之作此¶
　　自慰¶
覆舟無伯夷禍及向誰咎重經蹉跌處翕忽神不守除¶
<pb:KR3h0068_WYG_036-46a>¶
却夏侯公誰復閉目走垂堂豈無識其奈搖中久安知¶
如芸夫蚩蚩老南畆為眼不計脚聊隨簡齋後探幽非¶
離羣契妙似獨有淵乎真竒逢可謂不吾負神交自兹¶
往盟作忘年友何必强求仙直要騎茅狗所困良匪薄¶
所驚亦復厚持以問東坡河豚此同否¶
　　希夷匣棘梗不得入¶
攢棘攔人不許親豈嫌吾迹帶囂塵張超儻與誅茅地¶
突破門前五色雲¶
<pb:KR3h0068_WYG_036-46b>¶
　　石棊局¶
奕仙何處石枰空細細松陰婉婉風豈為商山難固蔕¶
共呼風雨上飛龍¶
　　摘澗上似橘者於上山之時然酸苦不可食有感¶
　　於中下山重逢復摘之以翫因賦¶
似橘未挾霜靑靑照泉水長安不相見觸下寜不喜如¶
何洞庭實忽吐兹山裡平生笑汝陽涎流於麴車乃知¶
老饕心不掩閒中跨踞石覬大嚼慰我燥且渴童子擷¶
<pb:KR3h0068_WYG_036-47a>¶
得來竟為蜇慘遏取貌失子羽信言迷宰予把之行且¶
看於以懲其餘¶
　　樵聲蟬聲相雜¶
悠颺樵聲窅窱中似將律吕與蟬通出山一片皆平地¶
尚待朝南暮北風¶
　　小棘匝地掩徑挽衣歩不得少縱¶
縱橫攢叢如短莎高低迎風搖翠波摳衣蹐步猶我拕¶
探幽欲急反蹉跎爾胡不去吳王宫裡伴蓬科又何不¶
<pb:KR3h0068_WYG_036-47b>¶
去洛陽城内埋銅駝豈來此山牽制畸人野客之經過¶
我生之餘知幾何一到不再從爾多儻或考槃為爾當¶
和丁丁歌¶
　　覔毛女峰不見¶
不見其峰見别峰于喁呼恨滿山風因思珠翠逃秦日¶
拄扙看雲自熱中¶
　　曾尋落鴈峰不知所在疑即南峰異名至此見峰¶
　　因而思峰¶
<pb:KR3h0068_WYG_036-48a>¶
呼吸通帝座峰指落鴈尊我已極其高不見南峰隣南¶
峰之上天可捫淸都有無吾未聞忽逢征鴈急縹緲注¶
目送入南峰雲¶
　　老君煉丹爐志雖載而不見¶
朱雀河車入道梯聃翁何故也為之暮年豈有筌蹄累¶
付與剛風一陣飛¶
　　始至玉泉院時從院外西轉將上因目擊動中稍¶
　　立以挹其槩欲賦詩未暇今還至所立之地却賦¶
<pb:KR3h0068_WYG_036-48b>¶
　　此以補之¶
昨轉希夷洞傍山兩畫屛宿雲團滃白微峭吐寒靑初¶
晰雄噓彩餘烟小遯形勁風𫝊逺勢連樹報繁聴苔徑¶
陰長澾雲闗窅不扄氣從當夏肅葉趂未秋零𤣥化韜¶
空曲神機注𦕈㝠地闗才小試靈景頓孤醒真祕懷招¶
拒浮辭忽巨靈茅龍將幾化船藕是何齡𦕈麽醯中蠓¶
浮游水面萍未麾兒女戀那得鳳凰翎一任懸危鏁須¶
當到絶陘只今酧願畢詩以記曾經¶
<pb:KR3h0068_WYG_036-49a>¶
　　玉泉院中謁老子像¶
呼馬呼牛只舊情我來不借仲尼聲懸知苦厭支離説¶
安敢重繙十二經¶
　　玉泉道士攜遊果園¶
淸曠滿虛襟飄飄正不任道人初未曉邀看棗桃林幽¶
鳥窺紅顆冷風進緑陰匆匆難大嚼雙袖似囊深¶
　　道士汲泉烹茶摘胡桃以供¶
淸泉鮮果醉仙風活火旗槍韻裏通坐久忽驚吾䘮我¶
<pb:KR3h0068_WYG_036-49b>¶
安知何處是方蓬¶
　　小峰當玉泉院前道士云此白鶴峰也昔金仙公¶
　　主始居於此因𤣥宗跡之遂跨鶴飛上上方峰故¶
　　名¶
金仙曾此棲必有竒勝處我初入山口意向三峰注還¶
時氣蕭䬃只可亭中住神凝目力聚併上峰頭去流雲¶
忽相知油然滿峰樹¶
　　贈玉泉道士¶
<pb:KR3h0068_WYG_036-50a>¶
五十餘年擾擾間每逢山處似無山嵌巖窟裏尋三昩¶
神秀叢中見一斑既解梯飈乗猛進何須咋齒悔狂攀¶
它年儻許重相見㑹向師前問九還¶
　　卧玉泉院前亭上¶
危石戴脩亭流泉面面聲便從深樾底閒趁好風淸支¶
體雖攢聚精神正杳㝠籧篨知此意陪到日西傾¶
　　書希夷卧像洞壁¶
四百餘年睡未蘇得非忘我更忘吾近來片石蓑衣上¶
<pb:KR3h0068_WYG_036-50b>¶
還想張良范蠡無¶
　　示沈生時生將還餘姚¶
不及爾健歩可知我㑹心儻非援䇿便那極閉藏深百¶
語寜真契無言是至音故鄉歸去也何處憶蓍簮¶
　　余僮張一頗慧聞余有登山之謀力勸行及入山¶
　　乃能體吾愛畫之癖當摹冩時每索竒石怪樹以¶
　　報逮余還家為圖間有忘者又能以其所記裨余¶
　　余喜其勿俗也為絶句以賞其異¶
<pb:KR3h0068_WYG_036-51a>¶
只道余成解析薪豈知清思也能分子淵雖是吾宗族¶
斷不依他製約文¶
　　遊華淸池¶
胏浮山與華山隣不敢同淸却占春擬傍石蓮花畔浴¶
只疑猶帶范陽塵¶
　　丘丈云灞橋東村墅陳用彬吾故人且愛客好事¶
　　可一訪以資午食及欵門通姓竟託病弗接¶
堅忍黃腸虛灞橋訪仁軌斜陽欲墮地門閉睡不起囊¶
<pb:KR3h0068_WYG_036-51b>¶
空去家逺魚待西江水嘗聞字難煑豈意今在已無邊¶
華嶽秀總聚襟懷裏如此又同人宜乎澗林恥¶
　　還入長安城東門¶
峨峨長安城落日遊子入東風卷淸氣欲進還自立行¶
人不相知競逐短影急紆餘松聲窅泱漭嵐氣濕歸贏¶
紙窓明拈毫以収拾¶
　　至家以山中所得松實萬年松分遺友人翌日皆¶
　　見過請談所遇¶
<pb:KR3h0068_WYG_036-52a>¶
偶攜山物饋諸公明日都來問所逄心口未曾期吐露¶
圖詩先已解形容玎玲環珮高低澗縹緲笙簧逺近松¶
正御風將還白鶴忽隨雲又上蒼龍當門攢秀靑巉絶¶
繞屋流陰素疊重豈念頺齡蟠䑕思故將竒遇送萍蹤¶
雖難似我飄翩步還可平君芥帶胸語罷忽通南郭子¶
不知賓主更何從¶
　　余從山回友人王橘洲以鵞酒見餉期共飲問所¶
　　得詩以酬之¶
<pb:KR3h0068_WYG_036-52b>¶
我自登山看白雲鵞羣何事特相分此襟不許肥羶汙¶
明日淸茶説與聞¶
　　鄉人徐仲瑜見訪談其曾至上方峰所見之詳因¶
　　有失機之憾¶
直壁無因鏁厭人𤣥宫佳勝似迷津不知商嶺真忘漢¶
將謂桃源獨避秦逺樹搖情低野甸斷雲攜恨卷秋旻¶
從今要我如君勇待伴韋郎過兩塵¶
　　嘗見石刻本華山圖以為形似不過如此及旣登¶
<pb:KR3h0068_WYG_036-53a>¶
　　而還重見於姜月心家不覺失笑因書此於其上¶
世間丹粉競紛紛若個能知偽裡真但使初心隨眼轉¶
不妨延夀冩昭君¶
　　余作華山圖未完蒼黃中竟失去訪之乃為某所¶
　　得及余登車東下忽持以見歸¶
處晦文峰攬勝回好懐知白正同開武陵一旦都邀去¶
待我東還却送來¶
　　後東行過驪山¶
<pb:KR3h0068_WYG_036-53b>¶
蓮峰登罷弄溫泉風腋飄飄欲上天舊意不隨新事改¶
暗中陪我過山前¶
　　至新峰丘丈寓所期與理舊情而吐今意不料已¶
　　先我東還矣不勝悵然因為是詩竢便寄與¶
太華天下特故作四嶽冠深深括神秀眼到不忍換卷¶
命付鐵鏁墜魄化白汗險極豈不知其奈癖未斷㑹心¶
難措辭静處自把玩厚哉丘丈徳遺此靑玉案我若圖¶
報之豈可錦繡段拾遺老闗陜祇得平地看乃知希世¶
<pb:KR3h0068_WYG_036-54a>¶
縁不在計與算古今多少慕徃往交臂散吾縁獨何深¶
乃願在一旦歸鄉五千里日夕方寸亂嵯峨仙掌巖縹¶
緲雲䑓觀㑹訪扶搖公與我分一半¶
　　東峰楊道士所惠萬年松置之篋中時一玩之以¶
　　寄遐想¶
間氣何私汝無人見死期可憐王景略心在慕容垂¶
　　時伺病隙完未完之圖而樓閣無縁僅規規然於¶
　　僑居小草廬分積薪之半以屑就之¶
<pb:KR3h0068_WYG_036-54b>¶
才非顧愷流那敢建層樓不貴元君賞寜分立本羞小¶
窓嫌送目低宇禁擡頭幸與毛元鋭時時過白州¶
　　圖成戲作此自慶¶
昌黎曾到不能畫摩詰能畫不曾到萬秀千竒不出山¶
祕作深深鬼神奥海濱野客一何幸直抵峰尖問蒼昊¶
笑呼二子看我盤礴於其間石劍泉紳積翠連天無乃¶
未了此山之精妙何如野客負匱揭篋擔囊趨一任山¶
英指為盗貧兒暴富喜難説時借長歌寫幽抱不求沈¶
<pb:KR3h0068_WYG_036-55a>¶
(闕三字/)不用皇甫謐序草閣蓬窓且結忘形好有人問¶
道學誰家待我尋思却回報¶
　　帙成戲作此自譏¶
為圖為記復為詩畢弋罝罘也是癡何似酒徒渾爛醉¶
不知天地與吾誰¶
余自少喜畫山模擬四五家餘卅年常以不得逼真為¶
恨及登華山見竒秀天出非模擬者可模擬於是屛去¶
舊習以意匠就天則出之雖未能造微然天出之妙或¶
<pb:KR3h0068_WYG_036-55b>¶
不為諸家畦徑所束雖然李思訓果孰授歟有病余不合¶
家數者則對曰只可自怡不堪持贈畸叟書¶
昌黎南山詩二百四句鋪叙詳文采贍議者謂其似上¶
林子虛賦才力小者不能到是固然矣然余竊觀之其¶
吾聞京城南兹維羣山囿東西兩際海西南雄太白突¶
起莫間簉藩都配徳運分宅占丁戊逍遥越坤位詆訐¶
陷乾竇昆明大池北前尋徑杜墅坌蔽畢原陋初從藍¶
田入等十餘句可以施之於終南外此則凡大山皆有¶
<pb:KR3h0068_WYG_036-56a>¶
之皆可當不獨終南也移此以指他山誰曰不可况又¶
每有梗韻生意使文辭牽綴而義理不得通暢者固才¶
力小者不能到但恐非終南之本色耳故先正謂文章¶
當使移易不動慎勿與馬首之絡相似竊謂縱不宜規¶
規然𫝊神寫照亦豈宜泛泛然駕虛立空非駕虛立空¶
雖不足以成文然終無一主十客之理務駕虛立空以¶
夸其多不亦雖多亦奚以為乎少陵則不然其自秦入¶
蜀詩二十餘篇皆攬實事實景以入乎華藻之中既不¶
<pb:KR3h0068_WYG_036-56b>¶
𫝊神冩照又不駕虛立空是故高出人表而不失乎文¶
章之所以然也余平生讀之未始不起夫倣之之心然¶
跡囿一隅竟不得騁心縱目於所(闕/)之勝而止今也幸¶
於兹遊故得以償其昔之所欲而不能遂者然余也安¶
敢自謂軼昌黎而配少陵哉不過庶免乎馬首之絡之¶
弊而已雖然神秀無匹如此未始遊者得微亦以余為¶
駕虛立空而近於誣人哉畸叟又書¶
自離長安後所賦詩間有與華山相闗者即掇置於是¶
<pb:KR3h0068_WYG_036-57a>¶
非唯見我神交之不泯又以見吾癖之不鑠於傾覆流¶
離而得自適也畸叟三書¶
旣登山回即為是圖甫十有四日敓於故不得訖工九¶
月𫝊送中就船作記作叙嵗暮所敓者已越明年圖成¶
又明年帙成吁此非誠正脩齊之事何繾綣若是泉石¶
之心城市之跡故也左足既痿廢雖舟車重許亦不過¶
引領平地而已俗縁撓中姑寄諸此因題之曰宣鬱云¶
然不知古今人登是山亦有繾綣似余者否畸叟四書¶
<pb:KR3h0068_WYG_036-57b>¶
　　山外¶
此嶽獨靈異勿向草木指跡不險與深寜免復信耳山¶
陰雲際峰翕忽未易擬得形於前軰得神於自己縠也¶
趂微風文吾一池水¶
　　玉泉院¶
棄瓢者厭喧聴松者嫌静兩翁總多事未到相忘境與¶
物同委蛇妙於無所期此泉如此人不齊道士弗愛我¶
愛之我欲賦詩泉上題道士笑云泉不知¶
<pb:KR3h0068_WYG_036-58a>¶
　　題闕¶
武飈含怒挾幽陰只道鄒陽也上尋緩撫緑苔通野意¶
此身長在白雲深¶
　　鏡泉¶
圓虛有餘碧分置泓渟幽閒雲倚微風明滅玻瓈秋我¶
纓縱多埃留向灞滻流意者百東坡未若吾寡儔¶
　　摘木實如柚者¶
十年不見洞庭實豈意遇此巖之隂呼童滿貯曹奎袖¶
<pb:KR3h0068_WYG_036-58b>¶
慰我長懸鄭灼心道傍李在意固泄軍中梅虛功亦深¶
貧人買瓜只取大從渠利口譏楊愔¶
　　上方峰¶
金仙不可覔徙倚娑羅陰壁底野情重峰端烟樹深暗¶
慿縣鏁處遙寄上雲心待念飛黃子忘形却試尋¶
　　由上方峰根北轉遇三樵人¶
尋常笑欵客病自杯弓始敗葉卒一鳴攝吾縣藤裏冷¶
風分翏翏送過回巒趾三樵適相遇問去靑柯幾含笑¶
<pb:KR3h0068_WYG_036-59a>¶
了無言飄然自歌起¶
　　第一闗¶
飛柯擬折周顒輪不如此闗能絶人稚圭也是難著身¶
縱欲用移那暇文幽風遲遲摇白雲偏與老懷情最親¶
既非稚圭周顒倫不怕許劭閒鼓唇且攜壯心學終軍¶
　　希夷匣¶
不澌乃仙澌非仙子獨似此胡為然豈與𨼆逸狡獪玩¶
世而周旋白驢之騎何如眠¶
<pb:KR3h0068_WYG_036-59b>¶
　　近靑柯平轉處¶
林端見平岡已與憩者通低頭轉崖角忽墮丹靑中𤣥¶
機濳敗墻鑠作慿虛公葛三不須見自有毛女峰¶
　　卧祠前石階上¶
砥平一片緑窅閉叢薄裏上山下山困未數重茵美松¶
風雖余促且待一覺起正擬借神庖香爐冷於水¶
　　日月巖¶
天眼巖上知由誰興將名其形抑形其名豈偽難掩扶¶
<pb:KR3h0068_WYG_036-60a>¶
同巨靈是非固然何苦勞情且據蔑靣以丹以青¶
　　百尺撞千尺撞¶
猛卷百尺撞倂作千尺裏但知身為雲忘却我是己回¶
思却流客歘作燒尾鯉松聲鄭莊厚特地發宫徴紛紛¶
小呼召容在歸時理謝屐儻此逢其將去何齒¶
　　老君離垢¶
據彼僻外僻以險棲其身索𨼆行怪心豈為山多人避¶
静何所期期在寜吾神龍邊虀粉窟乃却移作鄰松頂¶
<pb:KR3h0068_WYG_036-60b>¶
翠暗谷峰頭寒插雲寜神在兩間無乃徒空聞尚待䦨¶
楯過伯昏元未親飲食非自供或帶山下塵吾軀縱可¶
捐不入七試門同遊既輕生㑹遣窓龍分慿䦨一吐氣¶
目斷天池濆¶
　　蒼龍嶺下叚¶
聞名正怗苶忽此承顔時只疑呼子先茅狗靑天飛鍜¶
鍊足力來自擬百戰兒凶飈怒一拂化作噫噓嚱乃知¶
任文公祇與平地宜虎子在虎穴大險藏大竒半生抱¶
<pb:KR3h0068_WYG_036-61a>¶
幽恨舍此將安之¶
　　鎮嶽宮¶
帝廟是鄰封光芒縹殿通趣含危鏁内秋在暗松中幽¶
蘚重門窅殘暉四壁空我無滕閣㑹不待一帆風¶
　　題闕¶
松裏明星殿杳㝠故承頺景送光晶固知汝有催詩意¶
也付明朝説與聴¶
　　巨靈跡¶
<pb:KR3h0068_WYG_036-61b>¶
大武鐫成擬掩聰古今齊墮魄妖中流雲似厭遲遲看¶
引取瞳人過别峰¶
　　南峰東靣¶
避詔巖底不外見神竒忽泄巖東根百千萬狀已如此¶
南西北方何可論想於同流得衆仰肯向無佛稱孤尊¶
誰人為語蘇和仲獨對山陰自倚門¶
　　自避詔巖轉東至真武祠¶
金帝儼尊崇高寒壓故宫路回秋蘚碧門閉夕陽紅畫¶
<pb:KR3h0068_WYG_036-62a>¶
壁埋蓬塊珠櫳宿網蟲腐牀留璲瑀古帳失虬龍有几¶
承虛供無碑表舊蹤爐烟聊縹緲簷鐸自玲瓏正好通¶
威仰胡如祗麗農蟻臣難内謁韻語託先容仲甫將終¶
倚元方何尚從賽牛卑庾老擲珓怪韓公禱乆知無過¶
辭忘懼瀆聰但諳無褻是那識足㳟中勝具雖儀鳳塵¶
腸亦斷蓬買憂還自訟出望更誰同東失天孫壯西忘¶
太白雄大千驚聚掌方寸快填空郊島能持滿闗荆敢¶
合從未甘捫井手不數盪雲胸索價元譏彼纓情豈在¶
<pb:KR3h0068_WYG_036-62b>¶
儂淸芳排暑鬱秀已泄春融靈氣蟠幽壑冷風吐暗松¶
衆堆分峛崺羣峭上攢叢漲緑迷深淺凝靑䕶疊重侣¶
吁三十洞嶕喜二千弓道士雲含岫畸人鳥脱籠便當¶
稱白石何必待靑童榻曠從伸脚菴低且鞠躬危燈𫝊¶
寳賁閟水割非蒙計飯懲過飽窺糧怕倐窮無眠憂曀¶
雨頻起看西東暗霧層層豁寒星㸃㸃通明朝攜往識¶
分與滿山風¶
　　百尺撞¶
<pb:KR3h0068_WYG_036-63a>¶
撞義未能搜風裾不少留罅延孤客步級伴墮魂愁杳¶
樹披雲動幽泉學璺流自嗤如此險閒處也還偷¶
　　坐安真人肉身所之外望南峰端¶
真人留皮囊深在石罅底雖然不臭腐何似無囊美飛¶
昇尸解流未見曾聞名吁嗟風馬牛同行不同情看雲¶
與看人君我吾卿卿¶
　　龍神祠¶
神物既不測亦有司屬風深淵無處無胡在茲山中㝠¶
<pb:KR3h0068_WYG_036-63b>¶
㝠吐暗壁肅肅流陰松斜光透虛簷詭狀呈朱櫳新豐¶
五色石今閟誰之宫惜哉驚人碑不逢裴晉公¶
　　東峰頂見黃河潼闗¶
雙松陰底故臨邊要見東維萬里天山下有人停步武¶
望中疑我是神仙地通荒楚延秋色河借斜陽透野烟¶
敢問鬱華離垢後有誰張口下層巔¶
　　南峰頂¶
滿山淸氣蟠心下待向茅堂慢傾冩翩翩飛步轉雲岡¶
<pb:KR3h0068_WYG_036-64a>¶
雖不如禽也如馬土神欵我看竒物指㸃南峰有光者¶
適然得此亦自好休問簾真與簾假半山之上悄無泉¶
不道曲終猶奏雅¶
　　龍潭¶
去天尺五碧雲從中下陰我超鴻濛巔相與何其深燕¶
坐龍潭旁細聼風松吟何如蘇門客祇聞鸞鳳音¶
　　仙人掌¶
偶因脂滲掌為形便向形中造巨靈又有王涯能寱語¶
<pb:KR3h0068_WYG_036-64b>¶
暗移人眼付丹靑¶
　　題闕¶
淤泥不染蓮世濁何脱屣影響未盡滅縱險能孤止和¶
光與同塵言之者誰氏¶
　　玉女峰頂唐𤣥宗抛簡處¶
寳殿鬱璘珣明王玉女尊不期承唾面得照洗頭盆雲¶
氣秋無路松聲晝掩門漫因抛簡處遥眷恤民恩¶
　　玉女峰後¶
<pb:KR3h0068_WYG_036-65a>¶
枝梯重疊不易上似欲拒斷人間蹤豈知貪勝之老迂¶
到此已近猿猱風洞𤣥先生既㝠通老迂那忍違其衷¶
比之思扶之怯翁誰言未是雄中雄可惜涓濁梁無由¶
以相從¶
　　西峰東望玉女殿背¶
峰難一人供敢許陳遵止不釀乃釀具夢裏期浮蟻蠨¶
蛸一雄據知閲寒暑幾吾糧可三日忽盡將誰恃主此¶
問何人西山伯夷是¶
<pb:KR3h0068_WYG_036-65b>¶
　　玉女峰頂望西峰東面蓮花形¶
誌裏知名久何縁復異聞且將疑似聽閒與杳㝠分忘¶
險權留步隨風也送雲要詮真偽辨待訪蓐収君¶
　　題闕¶
爾吾䘮我我隨吾睡與醒時果有無留待轉來相問訊¶
且衝幽氣上淸都¶
　　避詔巖¶
貪看萬松好不覺到巖底海波胡為來作此大竒偉光¶
<pb:KR3h0068_WYG_036-66a>¶
藏不早決犢棄洗耳水使詔知所在避亦太晩矣可是¶
龍與雲不能載其體¶
　　真武祠¶
𫝊聞䥫杵解藏針今古文章羽翼深擬欵重闗問消息¶
守靈已過白雲林¶
　　蒼龍嶺上段¶
絳府凝冰一焦火竒觀相留試微坐東西南北盡流看¶
逺近高低無不可蒲服未稱况䠥&KR0887;分付飄翩且収褁¶
<pb:KR3h0068_WYG_036-66b>¶
卷衣作氣再一鼔陷陣先登都在我回頭忽見半險滅¶
便覺驚心上垂鎖儻然吾輩似劉臻那識彼時盤礴臝¶
　　題闕¶
雲䕶萬松秋波瀾滿上頭任他纒鏹物騎鶴上揚州試¶
看遺書輩還吾第一流莫將天下冠錯比仲宣樓¶
　　題闕¶
浪擬孫陽冀北空萬松陰裏步秋風無心忽見沙丘牝¶
解伴天機獻穆公¶
<pb:KR3h0068_WYG_036-67a>¶
　　畫楷叙¶
余壯年好畫好故求求故蓄蓄故多多而不厭猶謂未¶
足也復模之習之以充其所願欲者噫是非癖歟惟其¶
癖也故不知為無用而獨視為有用視為有用故人或¶
予懲弗聴也人或予毁弗較也人或予需弗與也孜孜¶
焉惟是之從與誠正脩齊之道幾半於乎癖之深也乃¶
至此乎夫畫多種也而山水之畫為予珍畫家多人也¶
而馬逺馬逵馬驎及二夏圭之作為予珍何也以言山¶
<pb:KR3h0068_WYG_036-67b>¶
水歟則天文地理人事與夫禽蟲草木器用之屬之不¶
能無形者皆於此乎具以此視諸畫風斯在下矣以言¶
五子之作歟則麄也而不失於俗細也而不流於媚有¶
淸曠超凡之逺韻無猥闇蒙塵之鄙格圖不盈咫而窮¶
幽極遐之勝已充然矣故余之珍非珍乎溺也珍乎其¶
所足珍而不能以不珍耳其鍛與蠟屐之云哉且余也¶
泉石之姿也而市塵是囿猨鶴之為無用耶固亦精神¶
心術之所寓與其瓿覆熟若全之以不失夫踦屨偕還¶
<pb:KR3h0068_WYG_036-68a>¶
之心於是焉補苴整比離為二帙目之曰畫楷云嗟乎¶
熟處難忘有道君子亦或不免况余乎是知克己之事¶
甚不可易易言也雖然忩明几浄時一披之則神遊虛¶
無悟入恍惚自有不可與冰氏之流道者當是時也視¶
向之僕僕然模擬於含毫吮墨之間其所得也反若過¶
之惟輟於目昏故巧為拙奴之累不及而自怡不贈之¶
趣益深也雖誠正脩齊之中無地可以置此然聖賢亦¶
未始廢乎游息也此縱無用豈非游息之一端也耶因¶
<pb:KR3h0068_WYG_036-68b>¶
賦詩曰吟詩冩字何妨道何况規規畫苑中只為癖深¶
消不得故教幽思且相通或曰既知其癖胡不蘄夫治¶
之之䇿乎余曰癖天下古今之通病也不癖於此必癖¶
於彼果惟預之𫝊濟之馬嶠之錢而已乎哉雖然設治¶
癖者過君幸以相告抱獨老人叙¶
　外録¶
　　鐵網珊瑚云右華山圖一冊前後序記跋語凡十¶
　　二通雜體長短詩共一百五十首内詩闕題者七¶
<pb:KR3h0068_WYG_036-69a>¶
　　闕文者二乃崑山王履安道所作也安道國初人¶
　　有文學通於醫著醫説累百卷行於世世多以醫¶
　　稱之而遺其文與繪事也然不知兹二事尤其所¶
　　長及觀其好遊之心名山勝跡徴於此圖豈非竒¶
　　士也哉因過沈維時有竹莊出示之圖僅盈尺許¶
　　筆意縱放出自繩墨之外若詩若文皆蠅頭小字¶
　　書滿鼇簮然其天真之妙爛然可挹不待誦其言¶
　　則於一覽間知其用心良苦也維時以所録副墨¶
<pb:KR3h0068_WYG_036-69b>¶
　　相假以歸見録於此凡四十二翻圖尚聞藏於太¶
　　倉城中人家¶
　　又云此冊正徳己卯予在太倉武指揮家見之今¶
　　冊尚藏武氏¶
　¶
　¶
　¶
　書畫彚考卷三十六¶
